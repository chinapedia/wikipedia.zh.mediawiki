'''彭思永'''（{{bd|1000年||1070年||Peng}}），字季长，庐陵（今江西吉安）人。

天圣五年（1027年）进士，授南康军判官，再知广州南海县。通判睦州。後入京召为侍御史，深得仁宗赏识。

妻晏氏，晏容 (融)和吳氏之女，晏殊侄女，晏固和吳氏孫女

子彭衛、彭衍

婿五：鄂州嘉魚縣胡從，宜春李伯英，[[程顥|程顥]]，太常博士田祐，著作佐郎齊域 <ref>《明道先生文集》載︰「【故戶部侍郎致仕彭公行狀】

公諱思永，字季長。其先京兆人，唐之中世有為吉州刺史者，因家焉，今為廬陵人。尚書治經術，以能詩名於世，慷慨有大節，仕不得誌，未老以東官官退居臨湘，公其次子也。公性淳粹明重，材質瑰秀。孩提時即異於常兒，未嚐為戲弄之事，數歲已自知為學。尚書每撫其背曰：「興吾家者，必是兒也。」未冠，居尚書喪，以孝聞。家貧無以葬，晝夜號泣，營治歲終，卒能襄事，扶喪數千里歸廬陵，知者無不諮歎。終喪，益自奮勵力學，有文稱。

天聖五年，舉進士擢第，授南康軍判官。計臣言其材，遂監泰州角斜鹽場。當路益知其賢，交薦之。秩滿，遷大理寺丞，監洪州鹽務，移知廣州南海縣。以母喪去職。服除，知洪州分寧縣。二邑素號難治，前令比以罪去，民化公之誠，相戒以毋犯法，至於無訟。既又通判睦州，會海水大上，夜敗台州城，郡人多死。詔監司擇良吏往撫之，公遂行。將至，吏民皆號訴於道。公悉心救養，不憚勞苦，至忘寢食。盡葬溺死者，為文以祭之。問疾苦，賑饑乏，去盜賊，撫羸弱。其始至也，城無完舍，公周行相視，為之規畫，朝夕暴露，未嚐憩息。民貧不能營葺者，命工伐木以助之。數月而公私之舍畢複，人安其居。公視故城庳壞，僅有彷彿，思為遠圖，召寮屬而謂之曰：「郡瀕海而無城，此水所以為害也。當與諸君圖之。」程役勸功，民忘其勞，城成，遂為永利。天子嘉之，錫書獎異。後去台還睦，二州之民，喜躍啼戀者交於道。

未幾，就移知潮州。潮民歲苦修堤之役，吏緣為奸，貧者尤被其害。公為之法，役均而費省，民大悅。代還，知常州。時為都官員外郎，尋召為侍御史。極論內降授官賞之弊，以謂斜封非公朝之事，仁宗深然之。皇祐祀明堂前一日，有傳赦語，百官皆得遷秩者。公方從駕宿景靈宮，亟上言，不宜濫恩，以益僥幸。既肆赦，果然。

時張堯佐以妃族進，王守忠以親侍帷幄被寵。參知政事闕員，堯佐朝暮待命，守忠亦求為節度使，物議歡動。公帥同列言之，皆曰宜待命行。公曰：「宜以先事得罪，命出而不可救，則為朝廷失矣。」遂獨抗疏極言，至曰：「陛下行此覃恩，無意孤寒，獨為堯佐，守忠故取悅眾人耳。」且言妃族秉政，內臣用事，皆非國家之福。疏入，仁宗震怒，人皆為公危之。公曰：「苟二人之命不行，雖赴鼎鑊無恨。」於是御史中丞郭勸，諫官吳奎，皆為上言其忠，當蒙聽納，不宜加罪。仁宗怒解，而堯佐、守忠之望遂格。公猶以泛恩罷台職，以司封員外郎出守宣州。前守以贓敗，郡政隳弛，歲複大歉。公至，修紀綱、撫雕瘵，奏發官庾以活饑莩，卒無流亡。體量安撫使上公治狀，為諸路（一作州）之最。

儂智高連陷州郡，嶺表用兵，餉饋仰於荊、湖。除北路轉運使至部，奏黜守令之殘暴疲懦者各一人，而八州知勸。下溪蠻酋彭仕羲恃險而驕，將帥群蠻為亂，先移文罵辰州守將，將不能製，請公誅之。公行部至辰，仕羲畏公，即遣親信持書迎謁，禮甚謹。公推誠待之，諭以禍福，皆悚懼感服，請自悛革，邊患遂息。

時大農以利誘諸路使以羨餘為獻。公曰：「裒民取賞，吾不忍為。」遂無所獻。南寇平，公以勞進工部郎中，召為度支判官，升刑部。歲餘，出為益州路轉運使。始直史館，賜三品服。入辭，仁宗論之曰：「益部遠方，以卿安撫，吾無憂矣。」至蜀，會城都闕守，詔公權領府事。前政多務姑息，浸失法度，至有吏盜官錢千緡，付獄已三歲，猶縱其出入自若者。公命窮治之，一日而獄具。蜀人以交子貿易，皆藏於腰間，盜善以小刃取之於稠人中如己物，民病苦之。公得其狀，即捕獲一人，使疏其黨類，得十餘輩，悉黥隸諸軍，盜者遂絕。二罪而人知畏法，蜀乃大治。

歲有中貴人祠峨嵋，常留成都中數十日，誅取珍貨奇玩，例至數百萬錢，一出於民間。公命三省其二，使者恨怒而去，公不之顧。任中遷兵部郎中，召還為戶部副使。歲餘，以天章閣待製充陝西都轉運使。河朔謀帥，以公鎮高陽，仍進秩諫議大夫。英宗嗣位，恩升給事中。時狃於承平，治兵者鮮明紀律，而三關為甚。公為帥，方重嚴正，犯者頗以軍法從事，驕兵大戢。河北舊以桑麻為產籍之高下，民懼，不敢藝植，故益貧。公奏更其法，自是絲績之利，歲歲增益。在鎮二年，邊圉帖寧，人民浹和。公惡邊臣之邀功啟事者，屢加裁正，遂與大臣持議不合。由是以病請解兵任，求為江南官，徙知江寧府。潮與江寧舊多火災，迄公去未嚐作，人以為德政之感。

留金陵歲餘，複召權御史中丞。時追崇濮王大號，複有稱親之議。諫官御史以典禮未正，相繼論列者六七人，皆以罪去。公始拜中司，力陳其不可，且請召還言事者。上未之察，更為疏極論其事，言益切至。英宗深加聽納，事幾施行，而大臣持之甚力，故不果。公因求解憲職，以章言者五，進見而麵陳者，多至不記。會英宗不豫，公方憂懼，不複自言。

今天子踐祚，正拜御史中丞，請裁損出入用度，務從儉約，以稱先誌，上嘉納之。會御史蔣之奇奏發大臣陰事，其說蓋盛於都下，而之奇欲扳公為助，乃曰「公嚐言之」。公亦謂帷箔之私，非外人所知，誠難究詰，然亦有以取之，故謗言一興，而人以為信。且其首為濮園議，違典禮以犯眾怒，不宜更在政府。而執政以之奇所論，冥昧不可質，迫公言其所從來。三問而公奏益急，且曰：「風聞者以廣聰明也。今必問其所從來，因而罪之，則後無聞矣。寧甘重謫，不敢廢國家開言路之法。」因極陳大臣朋黨專恣，非朝廷計。翌日，降授給事中，知黃州，道徙太平州。郊祀推恩，複工部侍郎，知亳州。未滿歲，稱揚州。熙寧三年，上書告老，遷戶部侍郎，致仕。朝廷憐之，故詔辭甚美，所以寵耀其終始焉。

公晚樂曆陽風土，遂徙居之。將歸，十一月過金陵，二十六日，以疾終，享年七十有一。金陵之人奔走供事，往來哭於道路，其得人心如此。公任官四十五年，累階至某，勳某，爵某，食邑若干。

公精慎，長於政事。遇繁劇，他人若不可堪，而公處之裕然，故世稱有大體、精吏治者，必歸之公。其事業磊落，見於時者為不少矣，然其德性之美，心術之醇，世尤尊之，蓋資稟有過於人者也。故其仁厚誠恕，出於自然。年八九歲時，尚書為岳州從事，公晨起將就學舍，得金釵於門外，公默坐其處，以伺訪者。有一吏徘徊久之，問故，果墜釵者也。公詰其狀，驗之信，則出付之。吏謝以數百金，公笑不受，曰：「我若欲之，取釵不過於數百金耶？」吏歎駭而去。

始就舉時，貧無餘貲，惟持金釧數隻，棲於旅舍。同舉者過之，眾請出釧為玩。客有墜其一於袖間者，公視之不言。眾莫知也，皆驚求之。公曰：「數止此耳，非有失也。」將去，袖釧者揖而舉手，釧墜於地，眾服公之量。

撫宗族有恩意，外甥孤女，收視之如己子，為擇善士而嫁之。守常一，不妄遷習。與朋友交，盡信義，始卒無移改。廉潔純儉，本之天性。居母喪，貧甚，鄉人爭饋之，皆謝去，風俗為之化。後居顯仕，自奉養不改其素。平生無聲色奇巧之玩。其氣宇高爽，議論清澹，而端莊恭謹，動必由禮，未嚐有惰慢之色，戲侮之言，見者皆知畏重。然襟度夷曠，不可澄撓，與人處，雖終歲莫見其喜怒之變。遇事明白，不事襮飾，接人無貴賤高下，一以忠信，動無疑忌，即之溫然，有大雅之德。

為政本仁惠，吏民愛之如父母，惟不喜矯情悅眾，揚己取譽。常曰：「牢籠之事，吾所不為。」居憲府，多所論奏，未嚐以語人。或疵其少言，惟謝之，終不自辨。每謂人曰：「吾不為他學，但幼即學平心以待物耳。」又常教其子弟曰：「吾數歲時，冬處被中，則知思天下之寒者矣。」蓋源流如此，宜其仁恕之善，見於天下，自朝廷至於士人，推其誠長者。至其持守剛勁，不可毫發遷奪，喜善嫉惡，勇於斷決，不為勢利誘，不以威武移。潮州州宅，舊傳多怪，前後守臣無寧處者，公迄去，未嚐問其有無。其達理守正若此，凜乎其丈夫也。故曆事三朝，人主信之。

公娶晏氏，故相元憲公之侄，而刑部侍郎諱容之子也，封延安郡君，有賢行，為宗黨所尊。二男：長曰衛，前趙州軍事判官，孝謹和厚，以親老不忍去左右，解官歸侍者十年矣。次曰衍，俊敏有高才，方舉進士而卒。五女子：長適知鄂州嘉魚縣胡從，次適宜春李伯英，次即顥之室，又次適太常博士田祐，次適著作佐郎齊域，而歸李氏、齊氏者皆早世。孫四人：曰該，曰諮，並試將作監主簿，詢、尚幼。孫女五人，俱未嫁。

公終之明年，嗣子將以某月某日，奉公之喪，葬於和州曆陽縣某鄉某裏某地。前期，得公之官次行事於其家。若公之道德，則顥所親炙而知者，謹加編錄，請求誌於盛德君子，以圖不朽。謹狀。」</ref>

== 參考書目 ==
*《宋史·卷三百二十》

[[category:宋朝政治人物|P]]
[[Category:天聖五年丁卯科進士|Category:天聖五年丁卯科進士]]
[[Category:吉安人|Category:吉安人]]
[[Category:彭姓|Si]]