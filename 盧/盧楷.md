'''盧楷'''（{{bd|1438年||1471年||Lu}}），字中夫，號可齋，浙江[[金華府|金華府]][[東陽縣|東陽縣]]人。明朝解元。

==生平==
國子監生。[[明英宗|明英宗]][[天順|天順]]六年（1462年）中式壬午科浙江鄉試第一名舉人。此後兩次會試不第。成化七年（1471年）六月十六日卒于京邸，年僅三十四。<ref>《國朝獻徵錄·[[s:國朝獻徵錄/卷之一百十三|卷之一百十三]]》：國子盧君楷墓表 成化七年，國子監典簿以侵饌錢抵罪，事連前祭酒禮部侍郎邢公讓、祭酒陳公鑑、司業張公業，俱坐除名為民。盖邢嘗以饌錢葺監舍實未始侵入巳張素不預陳始至未察也。而三人之素所不悅者，乘此騰榜連內外匈匈，有司竟文致之，眾知其枉而莫能直也。國子生盧君，方歷事中書，奮欲救之。或曰：無益也，且取罪柰何？君曰：師生猶父子也。父既溺，子可懼陷而不號呼以救之乎？遂率同監百餘人，伏闕上奏明三人之枉。有司以案成不省也。一時皆高君之義，稱嘆之無巳。嗟乎！居官任事實無所私，而被誣罹謗汙以私而錯之，此人人之所憫惜者也。而况所謂生猶子者乎然非勇於義者疇敢救之。昔在唐世，司業陽城被黜，太學生何蕃率眾請留；在正統間，祭酒李時勉被枷，國子生石太用願以身代。盧君庶無愧於昔賢矣！君諱楷，字中夫，號可齋，其先盖漢中郎將植之裔，世居涿郡。至宋吳縣簿寔，始遷金華之東陽，傳八世，有曰大振、大成者，俱為郡馬大振。之後曰怡仲、原定、世平、孟涵者，君之高、曾、祖、考也，皆隱不仕。而原定以子睿貴，贈都察院右僉都御史。君少頴邁，長乃種學藝文，以儒士赴鄉試不利而還，父悉以家事委之治。尋補縣學生，文學滋茂臨楮若農操鎌疾□而禾菽隨手委地青黃爛然，彌望無際。每憲臣考較諸生，必為首。冠天順壬午，遂擢鄉試第一，自是兩試禮部連不利，率一時國子之傑為麗澤會以講習。業成而疾作，成化辛卯六月十六日卒于京邸，年纔三十有四。其子熙扶襯歸，葬于其縣之龍潭山。後十載，其弟格成進士，乃撰狀請余表其墓。君性行和粹，自父母至弟姪無不順適，襟度曠夷，無畛畦城府。與遊處者，皆若莫逆。且才識烱達，事至可立辦，視天下若無難為者。眾期其高翔遠到而僅止此，盖其命也。切玉之為方發于鉶，而遽折籋雲之足始離於廄而驟踠不為之痛悼也耶。余猶懼其久或泯也，故為表不辭往。余與兵部尚書兼翰林學士商公弘載、吏部尚書姚公大章、南京吏部侍郎范公道濟、洎盧君、洎余弟守阯，同讌余邸，六人皆浙觧元也，時稱六元文會。酒中人各成詠，而姚公詩有曰：盧生倜儻才，人不以為溢美。夫姚公盛德，豈苟譽人者哉！後或不知君而論其世，斯亦足徵之一也。併書以為表。</ref><ref>漢籍電子文獻資料庫-明人傳記資料索引 ,870：盧楷（1438－1471）字中夫，號可齋，浙江東陽人，格兄。天順六年擧人，卒業國學，時禮部侍郎刑讓、國子祭酒陳鑑、司業張業坐國子監典簿侵饌錢事除名，楷率同監生百餘人伏闕上奏，白其枉，人皆高其義。尋卒，年卅四。</ref>

浙江解元同仕於朝者邀為文會，其中成化六年開始，[[范理|范理]]、[[商輅|商輅]]、[[姚夔|姚夔]]、[[楊守陳|楊守陳]]、盧楷及[[楊守阯|楊守阯]]六位浙江解元組成“六元文會”。<ref>
紀昀等《四庫全書總目提要》卷一百九十二 集部四十五：○總集類存目二 《浙元三會錄》•（無卷數，浙江巡撫采進本）：明楊守阯編。守阯有《碧川文選》，已著錄。是書乃以浙江解元同仕於朝者邀為文會。其六元文會始於成化六年，范理、商輅、姚夔、楊守陳、盧楷及守阯也。至成化十五年複為七元會，則胡謐、沈繼先、楊文卿、黃珣、謝遷及守陳、守阯也。成化二十二年再為後七元會，則李旻、王華、胡謐、沈繼先、謝遷及守陳、守阯也。守阯兄弟後先三會皆與焉，故守阯錄贈答倡和詩文匯為此編。</ref>

有弟[[盧格_(成化進士)|盧格]]，成化進士。

==參考文獻==
{{reflist}}

==相關條目==
*[[明朝解元列表|明朝解元列表]]

{{DEFAULTSORT:Lu盧}}
[[Category:天順六年壬午科舉人|Category:天順六年壬午科舉人]]
[[Category:明朝浙江鄉試解元|Category:明朝浙江鄉試解元]]
[[Category:东阳人|Category:东阳人]]