'''盧兆龍'''（{{bd|？||？||}}），號'''本潜'''，[[广东|广东]][[广州府|广州府]][[香山县|香山县]]小榄人。明朝政治人物。

==生平==
[[天啓|天啓]]元年（1621年）辛酉科广东鄉試第七十七名舉人，二年（1622年）壬戌科進士。筮仕[[清江县|清江县]]，性严毅廉介，课农桑，轻徭役，免罪赎，犯者赴官道旁植柳一株。有鞠土神杀滛僧诸案，远近神之。政暇则集诸生谭说理要，行取工科给事中，崇祯七年（1634年）甲戌会试分考，晋吏科都给事中，京察掌计典，抗论权要，直声震朝野。时太冢宰缺，少宰[[张捷|张捷]]疏举[[吕纯如|吕纯如]]，兆龙率六科交章论吕尝党[[魏忠贤|魏]]害正，上手定珰案，墨瀋未乾，而臣子自违背之，何以示天下后世。并劾捷妄举，事遂寝。前后掌垣八年，多所建白，烈皇帝特赐黄金百金，金扇一，御书“刚大精神、直方气骨”以宠异之。册封益、桂两藩。著有《桐封集》、《游五岳集》<ref>《香山县志》</ref>。

崇祯三年四月，礼部尚书[[徐光启|徐光启]]奏遣中书[[姜云龙|姜云龙]]同掌教陆若汉、通官徐西满等.，前往[[澳门|澳门]]置办火器，及取善炮西洋人赴京应用，遭到礼科给事中卢兆龙多次上疏要求停止调遣澳门葡兵<ref>《崇祯长编卷之三十四》：崇祯三年五月，礼科给事中卢兆龙上言闻中国尊则四裔服内忧绝则外患消未闻使骄夷酿衅辇毂也堂堂天朝精通火器能习先臣戚继光之传者亦自有人何必外夷教演然後能扬威武哉臣生长香山知澳夷最悉其性悍鸳其心叵测其初来贸易不过泊船於浪白外洋耳厥後渐入澳地初犹撘篷厂栖止耳渐而造房屋渐而筑青洲山又渐而造铳台造坚城为内拒之计蓄夷众聚兵粮为颜行之谋时驾番舶擅入内地拒杀我官兵掠我人民掳我子女广收硝黄铅铁以怀不轨闽之奸徒聚食於澳教诱生事者不下二三万人粤之盗贼亡命投倚为患者不可数计粤人不得安枕数十余年於兹矣其岁输课税虽二万金然设将添兵以为防御所费过之时而外示恭顺时而肆逞凶残其借铳与我也不曰彼自效忠而曰汉朝求我其鸣淂意於异域也不曰寓澳通商而曰已割重地悖逆之状不可名言粤地有司与之为约入城不得佩刀防不测也今以演铳之故招此异类跃马持刀弯弓挟矢於帝都之内将心腹信之乎将骄子飬之乎犹以为未足不顾国体妄奏差官而夷目三百人是请夫此三百人者以之助顺则不足以之酿乱则有余奈之何费金钱骚驿逓而致之也谓其铳可用乎则红夷大炮闽粤之人有能造之者昨督臣王尊德所觧是也其装药置铅之法与点放之方亦已备悉矣臣计三百夷人自安家犒劳以及沿途口粮夫马到京供给所费不赀莫若止之不召而即以此钱粮鸠工铸造可得大铳数百具孰有便焉。中国将士如云貔貅百万及今教训练习尚可鞭挞四裔攘斥八荒何事外招远夷贻忧内地使之窥我虗实熟我情形更笑我天朝之无人也且澳夷专习天主教其说幽渺最易惑世诬民今在长安大肆讲演京师之人信奉邪教十家而九浸淫滋蔓则白莲之乱可鉴也查成化年间番僧领占竹诱惑汉人演习番教为礼科紏劾遣还万历年间番人庞迪峩王豊肃等煽惑京师为礼部疏参驱逐礼臣徐光启夙擅谈兵臣嘉其志素负清望臣重其人而今忽取夷人入京岂子仪借回纥之兵但与夷人说天主也以古况今无乃不可况又钦差一官多带员役金牌遮道招摇出都一到地方必且贪夷贿启衅端矣窃见近年以来借取铳觧铳名色骚扰多事害不可言臣故谓差官之当罢也前东兵未退臣言之恐夷目生心致有他变今各城已复内患宜防辇毂之下非西人杂处之区未来者当止而勿取见在者当严为防闲如皇上怀柔异类念彼远来则止可厚其赏赉发回本澳前日涿州运炮压毙二夷但当敕地方官厚葬以服远人之心若夫澳中筑舍筑台添课添米等事彼或徼功陈乞弗可轻许以贻後忧也。帝谓朝廷励忠柔远，不厌防微，此奏亦为有见，所司其酌议以闻。</ref><ref>《崇祯长编卷之三十五》：崇祯三年六月，礼科给事中卢兆龙上言：顷见演炮西夷弯弓佩刀於帝都之内，实怀叵测之忧，故具王者有必胜之兵一疏，大意谓制胜自有长策，西洋异类不可引入中国，窥我虗实，启彼戎心。且辇毂重地，招聚多夷，万一变生意外，事関非细。而礼臣徐光启随具闻言内省一疏，娓娓数百言，其大旨若为红夷、澳夷分顺逆，又鳃鳃然为澳夷计保全谋久远，何其深且切乎！然与臣所谓罢止续取之差，以杜内衅者，固相背而驰，非对针之语也。澳夷即假为恭顺，岂得信为腹心，即火技绝精，岂当招入内地。据光启之疏，谓闽广浙直尚防红夷生心，则皇居之内不当虑澳夷狡叛乎？舍朝廷不忧而特忧夷人之不得其所，臣所未解也。即其总括之两言曰红夷之志欲剪澳夷，以窥中国，此言似矣。而曰澳夷之志欲强中国，以扞红夷，则是堂堂天朝，必待澳夷而後强。臣前疏所谓笑我中国之无人者，此类是也。火铳可以御敌，未必可以灭敌。而谓欲进取於东，问罪於北，此三百人可当前锋一队，臣未敢轻许。若谓威服诸边，二年为约，则愚所未能测也。果能二年得志，以省兵力，礼臣正当自信而肩任之，效与不效，与天下共见之，又何必以去就争哉。臣自幼习读孔孟之书，改过迁善，省身克己之事，经文备之矣。不识世间有天主一教与所谓唐朝景教者，贞观以後之唐碑，恐非尧舜以来之圣揆，微臣以白莲为鉴戒，恐异教流行。礼臣以玛窦为常师，恐异教不流行，又臣所未解也。昔江统论着徙戎，韩愈疏谏佛国骨，至今人且称之，臣前疏虽迂，其说颇正，愿存此叚议论，以为国家防微，以俟政府参酌，毋以部覆不行，遂委信远夷，而主盟邪教，以贻衅无穷也。臣言夷人不可用，非言火炮不可用，乞皇上责成光启始终力任，竟展其二年成功之志，勿因臣言，以为卸担，则臣之言未必非他山之助也。帝以已经部议报闻。</ref>。

==参考文献==
{{reflist}}

{{天啓二年壬戌科殿試金榜}}

{{Authority control}}

{{DEFAULTSORT:}}
[[Category:香山县人|Category:香山县人]]
[[Category:卢姓|Z]]
[[Category:天啓元年辛酉科舉人|Category:天啓元年辛酉科舉人]]
[[Category:明朝清江县知县|Category:明朝清江县知县]]
[[Category:明朝工科给事中|Category:明朝工科给事中]]
[[Category:明朝礼科给事中|Category:明朝礼科给事中]]
[[Category:明朝吏科都给事中|Category:明朝吏科都给事中]]
[[Category:明朝太常寺少卿|Category:明朝太常寺少卿]]