*《清史稿·卷一百一十六》：儒學府教授、正七品。訓導，從八品。州學正、正八品。訓導，縣教諭、正八品。訓導，俱各一人。教授、學正、教諭，掌訓迪學校生徒，課藝業勤惰，評品行優劣，以聽於學政。訓導佐之。例用本省人。同府、州者否。江蘇、安徽兩省通用。初沿明制，府、□、州、縣及各衛武學並置學官。康熙三年，府、州及大縣省訓導，小縣省教諭。十五年復置，自是教職分正復。厥後開俊秀監生捐納教職例。三十年，允江南學政許汝霖請，凡捐學正、教諭者改為縣丞，訓導改為主簿，繇是唯生員始得入貲，教授必由科目。三十二年，省各衛武學訓導。三十九年，頒學宮聖諭十六條，月朔望命儒學官集諸生宣讀。四十一年，頒御制訓飭士子文，命學宮鑱石。四十二年，定教職，學各二人。雍正元年，允雲南土人、四川建昌番夷、湖南永綏等處建立義學，嗣是改土歸流，塞外荒區漸次俱設儒學。明年，置雲南井學訓導，井學自此始。又明年，省都司儒學、京衛武學教授，滿洲生員並歸漢官月課。十三年，定府、州、縣儒學官品秩。如前所列。光緒三十年後，科舉既罷，各省教職缺出不補。時議改置文廟官，不果。

[[Category:清朝儒學教授|Category:清朝儒學教授]]